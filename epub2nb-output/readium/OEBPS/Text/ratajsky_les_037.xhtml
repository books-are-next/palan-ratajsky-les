<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ratajsky_les-35</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ratajsky_les-35" xml:lang="cs-CZ">
		<div class="Z-kladn--textový-r-meček">
			<p id="_idParaDest-31" class="MLP_uroven2_kapitola ParaOverride-1">1952 (2)</p>
			<p class="MLP_text_bez1radku ParaOverride-1">Ves si oddechla. Žádná utržená fuchtle už nebude lidi rozeštvávat, ničit a&#160;popouzet. Místní hrozba je pryč, na druhou stranu se přiblížilo něco děsivějšího. A&#160;že vzdálenějšího? Co znamená dálka pro neštěstí, které má opravdu přijít?</p>
			<p class="MLP_text ParaOverride-1">Barák po Felbabové zůstal prázdný, Helenku někam odvezli, prý do prominentního internátu v&#160;Poděbradech, snad do Prahy, mají tam, říká se, Felbabovi nějakou přízeň. Párkrát se kolem baráku, a&#160;taky v&#160;něm, ochomejtaly uniformy. Těch bez uniforem bylo ještě víc, měřili, zapisovali, fotografovali. Víc asi čmuchali v&#160;Ratajským lese, o&#160;tom se ale mezi lidma neví. Tam teď nezajde nikdo. Co by tam kdo hledal?</p>
			<p class="MLP_text ParaOverride-1">Smrk dobře ví, že jednou kulkou a&#160;jedním provazem tohle neskončí, za katr pomaže nejen vrah, ale i&#160;ti, co něco měli, ti, kteří se nedali, kdo se namane… Lidi, co se znali od kolíbky, po sobě začli koukat po očku, kterej z&#160;nich má v&#160;tom mordu prsty? Nikdo nevěděl. Zato všichni vědí, proč to ten chlap vyved. (Byl to přece chlap, ženský nezabíjej a&#160;většinou ani nejsou zabíjený.) Každej odtud měl z&#160;Felbabové obavu, držel si ji na distanc, neprovokoval, přikrčil se raděj, a&#160;stejně mu to bylo houby platný. Těch, co měli důvod, jsou hrstě. Těch, co by našli odvahu, drobek. Kterej z&#160;nich to zmáčknul? Lidi se raděj neptají, jen nejbližšího ve chvilce, když stojí stranou, někde v&#160;polích. Víš o&#160;tom něco? Já taky nic.</p>
			<p class="MLP_text ParaOverride-1">Jak se zpráva o&#160;mordu roznesla, začali zdejší čekat vyšetřování, otázky, nátlak, zatýkání… Prošlo dost dní a&#160;nic z&#160;toho. Copak nechaj vesnici bez odplaty? I&#160;kdyby zastřelili v&#160;lese někoho obyčejnýho, vyšetřovali by fízlové jak divoký. A&#160;teď? Odprásknou komunistku, ženskou, noviny jsou toho plný, na pohřeb svezli školy i&#160;fabriky, sepisujou rezoluce, ale tady, ve Smrku, kde by měli začít hledat nejdřív, nic. Jen nečinnost. Nikdo se lidí nezeptá: Neviděls podezřelýho, něco divnýho, nemáš doma flintu? A&#160;kdes vůbec byl tu noc?</p>
			<p class="MLP_text ParaOverride-1">Až včera něco! Přijeli kolem poledního a&#160;po vsi, na ploty, některejm i&#160;na dveře, nalepili cedule, že druhej den v&#160;sedm večer se v&#160;hospodě koná schůze občanstva. Nikomu to neřekli přímo, s&#160;nikým se nebavili, jen to dali vědět letákem. Účast povinná, to ani psát nemuseli. Kdo by si trouf nepřijít? Upozornit na sebe, vyčlenit se teď, když jedinou šancí je zůstat v&#160;zákrytu a&#160;skrýt se za množstvím.</p>
			<p class="MLP_text ParaOverride-1">Každej tam dnes zajde a&#160;každej v&#160;obavách. Jen děti nechaj doma, starší pohlídaj mladší a&#160;bát se budou všechny stejně. Všichni vědí, co je v&#160;hospodě čeká: hromadnej výslech, konfrontace všech proti všem, možná rovnou usvědčení jednoho z&#160;nich. Nebo jich bude víc? Dá se čekat jen to špatný, možná i&#160;nejhorší.</p>
			<p class="MLP_text ParaOverride-1">Co ale znamená ten podpis? Už jen to, že ten cár, ta výhružka ke schůzi je vůbec podepsaná! Stačilo přece napsat: dostavte se&#160;– a&#160;stejně by každej přišel. Zatím je na konci lejstra podpis: Karel Louda, zmocněnec zásobovací komise. Co to, mordyje, znamená?</p>
		</div>
</body>
</html>