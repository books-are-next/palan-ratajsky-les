<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ratajsky_les-63</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ratajsky_les-63" xml:lang="cs-CZ">
		<div class="Z-kladn--textový-r-meček">
			<p id="_idParaDest-59" class="MLP_uroven2_kapitola ParaOverride-1">1952 (3)</p>
			<p class="MLP_text_bez1radku ParaOverride-1">Poznal ho hned, podle zmoklé siluety, podle držení ramen, ještě nahrbenějších než dřív. Pane Jane, chvála Kristu, pojďte dál, přivítal ho kněz. Přece s&#160;ním nebude stát na zápraží&#160;– i&#160;když nejraděj by to provedl právě tak. Ještě se rozhlídne, jestli je příchozí sám, jestli ho nedoprovází nikdo z&#160;výboru ani od policie. I&#160;tak přináší chmurnou zvěst, kvůli jinému dnes lidi za farářem nechodí.</p>
			<p class="MLP_text ParaOverride-1">Dobrý den, důstojný pane. Ani žádnou předsíňku, kam by si návštěva odložila kabát a&#160;klobouk, tu otec Jonáš nemá. Pověsí mu to tedy na skobu nad kamna, aspoň to dřív vyschne a&#160;on bude moct zase jít.</p>
			<p class="MLP_text ParaOverride-1">Jak jste mě našel? optal se obyvatel kobky.</p>
			<p class="MLP_text ParaOverride-1">Doptal jsem se lidí, odpověděl Jan Pták. Nebylo třeba být konkrétní, k&#160;čemu další jména?</p>
			<p class="MLP_text ParaOverride-1">Není proč se ptát, cikorku si příchozí dá, zahřeje. Nic jiného tu farář stejně nemá, jen pár bylinek, co nasbíral v&#160;květu, bez proti hlenům, heřmánek na spánek, třezalku na nervy.</p>
			<p class="MLP_text ParaOverride-1">Máte to tu…, rozhlédl se Pták po místnosti a&#160;hledal přídavné jméno. Nenašel, věta zůstala viset ve vzduchu.</p>
			<p class="MLP_text ParaOverride-1">Rád vás vidím, pane Jane. Tolik je toho nového a&#160;starého skoro nic. Co pro vás můžu udělat?</p>
			<p class="MLP_text ParaOverride-1">Muž mu odpověděl nečekaným pláčem. Plačte s&#160;plačícími… Tohle otec Jonáš uměl, v&#160;tomhle byl skutečně dobrý. Nedokázal kázat, aby věřící zapálil, ani sám v&#160;sobě necítil tu plnou Boží radost, záviděl těm v&#160;semináři, kteří se zubili ze samé podstaty, že následují Pána. Pohřby mu šly vždycky líp než svatby. Někteří kněží těžko nacházeli pro zármutek slova, otec Jonáš hledat nemusel, stačilo mu s&#160;pozůstalými být a&#160;mluvit spíš míň než víc. I&#160;teď mlčí.</p>
			<p class="MLP_text ParaOverride-1">Ví, s&#160;čím Jan Pták přišel, zná ten příběh, ví mnohem víc, než vědí druzí z&#160;novin a&#160;z&#160;babských řečí. Jan Pták se nepřišel vyzpovídat, nikdy nebyl moc kostelní, spíš z&#160;musu, dokud chodili druzí, i&#160;on vzal za kliku kostela, a&#160;když po únoru chodit přestali, neskončil jako první, ale postupně přece jen. Ale teď je tady, a&#160;to má svou váhu.</p>
			<p class="MLP_text ParaOverride-1">Potřebuju s&#160;vámi mluvit, řekl Jan celkem navíc. Nemám s&#160;kým jiným, dodal těžce.</p>
			<p class="MLP_text ParaOverride-1">Proč si nepohovoříte třeba se ženou? optal se kněz. Musel se tak zeptat, i&#160;když tím přidal bolesti. To proto, aby ukázal, že neví o&#160;ničem, co se stalo ve Smrku v&#160;době, když ho tloukli někde po samotkách. Že neví, jak manželka od Jana Ptáka odešla, sbalila si kufr a&#160;nechala muže samotného.</p>
			<p class="MLP_text ParaOverride-1">Příchozí vzdychl a&#160;knězi pověděl, že má ženu kdovíkde. Nebyl žádný beránek, párkrát neměl ani k&#160;ráně daleko, ale odehnaly ji od něj až jedovaté pomluvy. V&#160;čele těch šiků stála Felbabová, komunistka, kterou pak zastřelili v&#160;Ratajském lese, jistě o&#160;tom důstojný pán slyšel.</p>
			<p class="MLP_text ParaOverride-1">Ano, slyšel. Nehovořil jste o&#160;věci, s&#160;kterou za mnou přicházíte, ani s&#160;kamarády?</p>
			<p class="MLP_text ParaOverride-1">Nemám takové, už ne…</p>
			<p class="MLP_text ParaOverride-1">Každý máme přátele, stojí při nás, i&#160;když třeba ani nevíme, promluvil kněz. Rád by dodal, že je to podobné jako s&#160;anděly, ale věděl, že velká slova nemívají účinek ani z&#160;kazatelny, natož pak od stolu. Já dnes budu vašim přítelem, řekl tedy. Co mi povíte, beru, jako by zaznělo ve zpovědnici.</p>
			<p class="MLP_text ParaOverride-1">Ta vražda, ten mord… Mám s&#160;tím co dočinění, těžce vyslovil Pták. Kněz seděl naproti se skloněnou hlavou, modlil se asi.</p>
		</div>
</body>
</html>