<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ratajsky_les-50</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ratajsky_les-50" xml:lang="cs-CZ">
		<div class="Z-kladn--textový-r-meček">
			<p id="_idParaDest-46" class="MLP_uroven2_kapitola ParaOverride-1">2014 (3)</p>
			<p class="MLP_text_bez1radku ParaOverride-1">Dát si kafe na benzínce mi přídě dokonale ujetý. Za prvý: smrdí tady benzín. Za druhý: nemám auto, jak se tam mám dopravit? Za třetí: maj tam nainstalovaný kamery. Za čtvrtý: chemický hnusy z&#160;automatů bejvaj ještě vzdálenější čemukoliv pitnýmu než pigi na Josého chatě. Za pátý: proč utrácet kováky za takovýdle srágory?</p>
			<p class="MLP_text ParaOverride-1">Karabas aspoň vybral mrňavou zastrčenou benzínku dole v&#160;Nuslích, kousek od tramvaje. A&#160;naštěstí je dost zima, přijít a&#160;zůstat tady v&#160;čepici neni nijak nápadný. Ale to pití je fakt běs! Hodila jsem do stroje pětku jenom proto, aby obsluha neremcala, že tu sedim na sucho a&#160;zabírám jejich jedinej stolek. Toho bublajícího substrátu s&#160;jedovatě hnědou barvou se ani netknu.</p>
			<p class="MLP_text ParaOverride-1">Konečně je tady. Polibek, nebo raděj ne? Tak ne, dobrá… Co po mně Karabas chce, že se právě dneska ozval? Ať je to co je to, bude stejně muset chvilku vydržet, já jsem ta, který právě vybrakovali byt, já jsem ta na útěku, já mluvím první.</p>
			<p class="MLP_text ParaOverride-1">Karabas má na hlavě kapucu, sedíme tu u&#160;umakartovýho stolku jako dva spiklenci-zakuklenci. Ženě za pultem jsme šumák. Vyhodnotila nás jako málo nebezpečný duo, o&#160;tržbu ji nepřipravíme ani žádným kaufem nerozmnožíme, tak se rejpe v&#160;zubech nějakým drátkem a&#160;poslouchá rádio. Poslouchat todle každej den, zblbnu. To bych si raděj vyrejpla mozek.</p>
			<p class="MLP_text ParaOverride-1">Todle policajti nebyli, na to vem jed, prohlásil Karabas, když jsem konečně zavřela pusu. Řek to a&#160;začal srkat ten teplej hnus, snad se i&#160;zaposlouchal do „písničky“, co zrovna hrajou. Já se mu tady svěřuju, jak po mně jdou, že zůstávám bez domova, a&#160;on jenom zhodnotí situaci. Prostě chlap. Todle je ňáká pomoc?</p>
			<p class="MLP_text ParaOverride-1">Co budeš dělat? Slyším dobře? Na to se ptá on mě? Neměl by mi spíš nějakou pomoc sám nabídnout?</p>
			<p class="MLP_text ParaOverride-1">Myslela jsem, že bych dneska šla k&#160;tobě a&#160;pak…</p>
			<p class="MLP_text ParaOverride-1">Já odjíždím! Dítě, klidně u&#160;mě buď, ale já zvedám kotvy. Mám už sbaleno, všechny krámy jsou v&#160;autě, rovnou odtud vyrážím pryč. Jeho starej eskort stál na místě, kde si řidiči cpou do pneumatik vzduch. To je asi jediná věc, která je tu zadarmo. Karabas atmosféry neřeší, auto tam jen odstavil, není pravděpodobný, že by takhle pozdě někdo šrouboval ventilky.</p>
			<p class="MLP_text ParaOverride-1">Co se děje?</p>
			<p class="MLP_text ParaOverride-1">Spousta věcí. Trochu jsem se poptával a&#160;zdá se, že na Barbuchu hodili vazbu. A&#160;to není všechno! Dneska odpoledne sebrali i&#160;Strašáka.</p>
			<p class="MLP_text ParaOverride-1">To si děláš kozy! řekla jsem asi příliš nahlas. Ohlídla jsem se, ale obsluha se ze zadumání nenechala vyrušit, nanejvýš mý slova zaškatulkovala jako malý partnerský jiskření, to koření lásky, pokud teda umí vůbec číst a&#160;čte paperbacky s&#160;růžovým přebalem. Jak to víš? sykla jsem o&#160;dost potišejc. Umět nastavit volume bejvá někdy nejtěžší, rozhodně ne moc nahlas, ale ani zbytečně šeptem, obojí upoutává.</p>
			<p class="MLP_text ParaOverride-1">Pozvali si ho dnes na fízlárnu, prej k&#160;podání vysvětlení.</p>
			<p class="MLP_text ParaOverride-1">Jak to víš?</p>
			<p class="MLP_text ParaOverride-1">Byli jsme domluvený, že pokud se mi neozve do osmi, je něco špatně. A&#160;osum už dávno bylo. Myslim, že si tam nechali i&#160;jeho.</p>
			<p class="MLP_text ParaOverride-1">Jak to, do prdele, víš? opakovala jsem po ikstý svou otázku jako nějakej vysteroidovanej investigativec.</p>
			<p class="MLP_text ParaOverride-1">Strašák mi napsal, než tam šel.</p>
			<p class="MLP_text ParaOverride-1">Řekli jsme si přece minule, že přecházíme na tichý zvonění. Když čapli Barbuchu, není naše komunikace bezpečná a&#160;my musíme držet hubu. Jestli jste dál žvanili, nediv se, že si přišli i&#160;pro Strašáka.</p>
			<p class="MLP_text ParaOverride-1">Nežvanili jsme, to až teď v&#160;ohrožení jsme dali řeč, hájil se Karabas. Marně.</p>
			<p class="MLP_text ParaOverride-1">No právě! Copak ti nedocvaklo, že celá tahle akce nás má třeba jenom motivovat k&#160;tomu, abysme si začali posílat psaníčka, a&#160;oni mohli začít vesele rozlepovat naše obálečky? A&#160;to, žes dostal minule nějakej úkol, jsi asi prostě vynechal, co?</p>
			<p class="MLP_text ParaOverride-1">Nevynechal, Dítě, uklidni se.</p>
			<p class="MLP_text ParaOverride-1">Jo, jsem rozhozená, ale kdo by nebyl? Můžu se sice chlácholit, že všechno své si nosím s&#160;sebou, ale von to není v&#160;týdle zemský šířce a&#160;společenský situaci dvakrát žádnej med. V&#160;bytě mi řádili úchylové, ve skupině nás zbyla půlka a&#160;poslední zbejvající parťák právě bere roha… Co to Karabas mele? Něco o&#160;černým internetu, že na něj přejdeme všichni, že to se Strašákem už prubli, že jejich komunikace byla bezpečná…</p>
			<p class="MLP_text ParaOverride-1">Takže jste žvanili!</p>
			<p class="MLP_text ParaOverride-1">No, trochu.</p>
			<p class="MLP_text ParaOverride-1">Bez mýho vědomí! (Hele, já jsem fakt velitelka, rychle jsem se do toho vpravila.)</p>
			<p class="MLP_text ParaOverride-1">Dítě, bez obav. První ze všeho jsem se dneska stavil u&#160;Strašáka a&#160;sebral jeho komp, mám ho v&#160;kufru. Jukli jsme po očku na eskorta, jestli tam poslušně čeká s&#160;náloží důkazů pod kapotou. Čekal.</p>
			<p class="MLP_text ParaOverride-1">Fajn, řekla jsem a&#160;dala si záležet, aby z&#160;tónu mýho hlasu bylo každýmu jasný, že fajn to teda neni. S&#160;těma technickejma věcma mě teď vynech. Nehodlám řešit ani to, že jste mě obešli a&#160;dál spolu kecali. Zeptám se tě na něco jinýho: Rozumím ti, Karabasi, správně, že zdrháš?</p>
			<p class="MLP_text ParaOverride-1">Nemůžu čekat, až si přijdou i&#160;pro mě! Jestli se domáknou, co už máme za sebou, přestanou se s&#160;náma bavit takhle celkem ještě po dobrým.</p>
			<p class="MLP_text ParaOverride-1">A&#160;nás ostatní tady necháš?</p>
			<p class="MLP_text ParaOverride-1">Jak bych komu pomoh, kdyby čapli i&#160;mě?</p>
			<p class="MLP_text ParaOverride-1">Nikde nevisí nástěnka našich úspěchů. Sám víš, že většina z&#160;toho, co jsme provedli, se vůbec nedostala ven. Psali o&#160;těch sviních, co jsme udělali, že chcípli věkem nebo na senilitu.</p>
			<p class="MLP_text ParaOverride-1">To bylo v&#160;médiích, tak o&#160;tom mluvili rudoši, jasně. Ale co o&#160;tom vědi fízlové, může bejt úplně jinej level. Nemysli si. Barbuchu&#160;– a&#160;teď Strašáka&#160;– nesebrali kvůli jejich sexuální orientaci, poučil mě Karabas.</p>
			<p class="MLP_text ParaOverride-1">Měla jsem na jazyku spoustu peprnejch odpovědí, ale zkusila jsem to posunout někam dál. Kam jedeš?</p>
			<p class="MLP_text ParaOverride-1">Mám domluvenej jeden squat v&#160;Lipsku.</p>
			<p class="MLP_text ParaOverride-1">Východní Německo, povzdychla jsem si.</p>
			<p class="MLP_text ParaOverride-1">Ne, Německo. Pojeď se mnou, jsme tam za čtyry hodiny. Tadle země stejně nemá budoucnost.</p>
			<p class="MLP_text ParaOverride-1">My jsme ta budoucnost, vole!</p>
			<p class="MLP_text ParaOverride-1">My? Tak to teda tý zemi nezávidím.</p>
			<p class="MLP_text ParaOverride-1">Nechci bejt patetická, ale nic lepšího prostě neni na skladě.</p>
			<p class="MLP_text ParaOverride-1">Takže zůstáváš?</p>
			<p class="MLP_text ParaOverride-1">Mám tu rozdělanou práci. Až ji dokončím, třeba za tebou přijedu.</p>
			<p class="MLP_text ParaOverride-1">A&#160;dnes večer?</p>
			<p class="MLP_text ParaOverride-1">No jo, co dnes večer? to má ten zbabělec pravdu. Dlouhodobý vize mám ujasněný skvěle, krátkodobej program pokulhává. U&#160;sebe spát nehodlám, v&#160;Karabasově pelechu bez Karabase jakbysmet. A&#160;vlízt do bytu právě vyslýchanýho Strašáka? To už bych mohla rovnou spáchat generální přiznání. Můžu to zalomit někde pod mostem, zas tak nemrzne. Snad by se ta noc dala přečkat i&#160;někde v&#160;hotelu, kolik stojí pokoj? Nebo… No jasně! Není co řešit.</p>
			<p class="MLP_text ParaOverride-1">Mám kam jít, řekla jsem.</p>
			<p class="MLP_text ParaOverride-1">Dobře, odpověděl Karabas a&#160;rozumně se nevyptával dál. Můžu tě někam hodit? nabídnul se.</p>
			<p class="MLP_text ParaOverride-1">Raděj ne, pojedu hromadkou, ať nejsme na kamerách, že odcházíme spolu.</p>
			<p class="MLP_text ParaOverride-1">Jak chceš, tak já teda jedu. A&#160;ty se drž! Zůstáváme v&#160;kontaktu.</p>
			<p class="MLP_text ParaOverride-1">Jo, zůstáváme, řekla jsem na rozloučenou a&#160;snažila se zamaskovat, jak intenzivně o&#160;tom pochybuju. Právě jsem mu přestala věřit!</p>
			<p class="MLP_text ParaOverride-1">Karabas se zvednul a&#160;zase se to obešlo bez pusy. Tentokrát jsem to byla já, kdo se o&#160;nic nepokusil. Eskort naskočil a&#160;kolem oken benzínky odjel směr Sasko. Možná mi Karabas ještě zamával, ze tmy auta ale nebylo nic vidět. Já každopádně ruku nezvedla, nebudu přece mávat svýmu odrazu ve skle pumpy.</p>
			<p class="MLP_text ParaOverride-1">Lokla jsem si toho lektvaru v&#160;plastovým kalíšku. Jedovatej a&#160;ještě k&#160;tomu studenej. Fujtajbl!</p>
		</div>
</body>
</html>