<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ratajsky_les-75</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ratajsky_les-75" xml:lang="cs-CZ">
		<div class="Z-kladn--textový-r-meček">
			<p id="_idParaDest-71" class="MLP_uroven2_kapitola ParaOverride-1">1952 (3)</p>
			<p class="MLP_text_bez1radku ParaOverride-1">Ptáte-li se takto, musím odpovědět: Ano, byla to vražda a&#160;vy jste ten, kdo zabil. Stalo se to a&#160;nelze to odestát. Nic z&#160;minulosti se nezmění. Změníme jedině přítomnost a&#160;jedině sebe. A&#160;musíme o&#160;tu změnu prosit. To Bůh mění naše srdce, někdy je to, jako by se člověk během života narodil ještě jednou a&#160;jinak. K&#160;tomu je potřeba o&#160;prožitém poctivě přemýšlet, existovat navzdory vlastní vině. Myslím, že je to těžší, než zmáčknout spoušť. V&#160;Ratajském lese jste se rozhodl ve vteřině, jak říkáte. Teď se budete muset rozhodovat každý den znovu: Kým dnes jsem? hovořil kněz nad hromádkou bramborových slupek.</p>
			<p class="MLP_text ParaOverride-1">Chránil jsem tehdy druhého, podotkl Antonín Salvetr, v&#160;ruce nahnilý brambor. Odkrojil ze všech stran plesnivinu a&#160;zůstalo sotva jedno větší sousto.</p>
			<p class="MLP_text ParaOverride-1">Jistě, váš čin nebyl zlovolný, a&#160;já věřím, že jste druhého člověka skutečně chtěl chránit. A&#160;taky doufám, že jste ho ochránil. To všechno je pravda, dokud ale budete tuhle pravdu stavět do popředí, nenajdete klid.</p>
			<p class="MLP_text ParaOverride-1">Otče, já se teď raděj moc neohlížím, koukám spíš před sebe, abych nezakop, pokusil se Salvetr o&#160;úsměv.</p>
			<p class="MLP_text ParaOverride-1">Rozumím, ve vaší situaci… Jste vězeň na útěku, skrýváte se, bojujete o&#160;přežití a&#160;přece už víte, že vás nehoní jenom policie, ale i&#160;takové otázky. Třeba ještě není čas se kvůli nim zastavit, chápu. Až jednou, třeba za spoustu let, ta chvíle přijde, můžete si vzpomenout na moje hloupé řeči.</p>
			<p class="MLP_text ParaOverride-1">Hlavně si, důstojný pane, vzpomenu na vaši pohostinnost, s&#160;kterou jste se ujal psance. Děkuju. A&#160;nemusíte se nic bát, i&#160;kdyby mě snad chytli…</p>
			<p class="MLP_text ParaOverride-1">Všichni jsme v&#160;rukách Božích, řekl kněz a&#160;hodil poslední bramboru do teplé vody. Za chvíli začne vřít.</p>
			<p class="MLP_text ParaOverride-1">Ráno odejdu, prohlásil Antonín Salvetr znenadání. Sáhl pro sůl a&#160;poslední zbytek kmínu. Zaváhal, jestli ho použít. Kněz si toho všiml, vzal mu kořenku z&#160;ruky a&#160;vysypal zrnka na bublající hladinu. Přiklopil hrnec pokličkou a&#160;na stůl položil dva talíře. Přece jen si ještě sousto dá. S&#160;polívkou se dělat nebude, v&#160;bramborovém sklepě má v&#160;bedničce ještě trošek tvarohu. Rozdělí ho na dvě porce a&#160;k&#160;bramborám ho snědí, teď ho nechá ještě chvíli v&#160;chladu.</p>
			<p class="MLP_text ParaOverride-1">Oba muži si sedli před prázdné talíře.</p>
			<p class="MLP_text ParaOverride-1">Kněz svého hosta nepřemlouval, odmítnout azyl mu nemohl, ale jeho odchod uvítá. Zůstane na faře zase sám, bez budoucnosti na tomhle světě, ale taky bez rizika, nebo aspoň s&#160;menším riskem. Co říct? Byla to spíš konverzační otázka, otec Jonáš nebyl zvědavý, mohl se zeptat na cokoliv jiného, ale on se zeptal právě takhle: Zkusíte ještě jednou přejít do svobodnějšího světa? Neměl se tehdy ptát, neměl, stokrát si to pak vyčítal, právě tohle byla jeho vina&#160;– ale tehdy to ještě nevěděl.</p>
			<p class="MLP_text ParaOverride-1">Nyčko už ne, možná pozdějc… Pudu tam, kde to znám, na Ostravsko. Na Hlubinu ne, tam znají i&#160;mě, jinam, kamkoliv, do dolů, do sléváren… Berou každýho, průmysl saje lidi jak houba, potřebuje je stejně jako uhlí, nové a&#160;další, furt a&#160;pořád. Na brigádu tam přijíždějí odevšud a&#160;vysoká pec se neptá. Ztratím se v&#160;tom mumraji, rozhovořil se ten, který neměl, s&#160;kým jiným by o&#160;sobě promluvil.</p>
			<p class="MLP_text ParaOverride-1">Ztratíte se? Opravdu? podivil se kněz. Copak po vás nepůjdou?</p>
			<p class="MLP_text ParaOverride-1">Jdou po Antonínu Salvetrovi, ale ten nadobro zmizel z&#160;povrchu zemského, zazubil se Salvetr sebevědomě. Sáhl do kapsy…</p>
			<p class="MLP_text ParaOverride-1">Ne, ne, nic mi neukazujte, pochopil konečně kněz svou chybu, ale ten druhý byl k&#160;nezastavení, potřeboval se předvést, sdílet s&#160;někým svůj osud, aspoň na chviličku.</p>
			<p class="MLP_text ParaOverride-1">… a&#160;položil vedle talíře průkazku, ušmudlanou, nenovou, s&#160;jeho podobenkou a&#160;jiným jménem.</p>
			<p class="MLP_text ParaOverride-1">Kněz stihl odvrátit oči, ale Salvetr přečetl své nové jméno nahlas.</p>
			<p class="MLP_text ParaOverride-1">Otec Jonáš se ho pokusil přeslechnout, ale stejně ho zaslechl. Bylo to jedno slovo, které všechno změnilo, slovo na počátku. V&#160;dalších hodinách, dnech a&#160;týdnech se všemožně snažil ho zapomenout. Čím víc na to myslel, tím víc ho v&#160;mysli fixoval. Zkoušel vytěsnit celý ten příběh, Salvetra, Ptáka, zajel do Chrudimě na poštu a&#160;hodinu četl jména v&#160;telefonním seznamu, aby se mu to pomotalo… Nepomotalo. A&#160;když ho pak bili sedmý den, když z&#160;něj crčela krev a&#160;on přestal kontrolovat vlastní mysl, to jméno vyslovil. Jedinkrát, pološeptem, ale přesto. A&#160;to stačilo. Mlátička si mohl sestavit svoje pořadí: Kašpar, Pták, Jonáš, Salvetr. Přes jednoho se dostal k&#160;dalšímu. Jeden za všechny, všichni za jednoho.</p>
			<p class="MLP_text ParaOverride-1">Smažu po sobě všechny stopy a&#160;začnu z&#160;ničeho. Práce se nebojím, podepíšu to na pár let a&#160;oni mi dají postel na ubytovně. Co víc potřebuju? Vzpamatuju se a&#160;pak se uvidí, plánoval člověk s&#160;novým jménem.</p>
			<p class="MLP_text ParaOverride-1">Bylo to hodně zlé?</p>
			<p class="MLP_text ParaOverride-1">Vydržel jsem to.</p>
			<p class="MLP_text ParaOverride-1">Vydržíte to i&#160;tentokrát, vy jste takový člověk. Ráno vám dám požehnání na cestu. A&#160;trochu brambor.</p>
		</div>
</body>
</html>