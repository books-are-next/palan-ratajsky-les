<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ratajsky_les-44</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ratajsky_les-44" xml:lang="cs-CZ">
		<div class="Z-kladn--textový-r-meček">
			<p id="_idParaDest-40" class="MLP_uroven2_kapitola ParaOverride-1">2014 (1)</p>
			<p class="MLP_text_bez1radku ParaOverride-1">Pokácet mu nějakou tu třešeň? Vylomit zámek? To je dost málo, ne?</p>
			<p class="MLP_text ParaOverride-1">Nejde o&#160;velikost zásahu, ale o&#160;jeho dopad, stačí jen trošek. K&#160;čemu by byla totální destrukce? Padne mu pár stromků a&#160;on znejistí. Znám ho, jak nebude po jeho, hned se začne ohlížet ve strachu.</p>
			<p class="MLP_text ParaOverride-1">Znáte ho? Fajn… A&#160;jenom proto si myslíte, že má nějaký svědomí, nebo něco místo něj? Chcete, aby znejistěl, bezva. Začne se konečně bát, to je chvályhodný, ale nebude vědět, čeho se bojí, pane Radosto, usrkla jsem břečku, která předstírala, že je čaj, ze sklínky, která se marně pokoušela vzbudit dojem, že je hrnek. Radosta&#160;– to méno znám z&#160;Barbuchovejch spisů.</p>
			<p class="MLP_text ParaOverride-1">Ano, slečno, nebude mít ponětí, odkud hrozba přichází. Ale za ty roky si jistě ve své hlavě vyrobil spoustu potenciálních mstitelů, měli by se mu zač odvděčit, na tom se asi shodneme. A&#160;teď se začne tou galerií procházet, a&#160;s&#160;každým dalším obrazem bude jeho strach mrazivější.</p>
			<p class="MLP_text ParaOverride-1">Možná… Ale tady primárně nejde o&#160;míru strachu, jde o&#160;jeho účel. On musí úplně přesně poznat, odkud ten mráz přichází. Potřebuje zjistit, o&#160;co konkrétně jde, a&#160;začít přemejšlet o&#160;vlastní zkurvený minulosti, ne o&#160;svejch obětech.</p>
			<p class="MLP_text ParaOverride-1">Vy mu tedy chcete nechat nějaký adresný vzkaz, výhružku? Nenechal mi čas na odpověď: Slečno, mně nejde o&#160;pomstu, já ho chci svým způsobem probudit, oživit jeho minulost. Lidi se mění a&#160;já mu chci dát ke změně příležitost.</p>
			<p class="MLP_text ParaOverride-1">Mně jde o&#160;pomstu! prohlásila jsem. Chvilku jsme mlčeli a&#160;srkali obarvenou teplou vodu. Věděla jsem, že se zeptá. Zeptal se: Jaký je tedy váš plán?</p>
			<p class="MLP_text ParaOverride-1">Přesná otázka, zajímá se o&#160;to, co chci udělat, a&#160;ne proč. Nevede pořád dokola ty ublíženecký řeči jako všichni tady, jak je to dneska celý nespravedlivý, pomoc. Radosta neroní slzičky do kapesníčku, není sentimentální, je praktickej. Uvěřil, že mám dost dobrejch důvodů po Josém jít, a&#160;nepotřebuje se ujišťovat, jestli byla ta křivda opravdu dost hnusná. To znamená, že i&#160;on má náležitý důvody, ani já je nepotřebuju znát, musím jim jen věřit, a&#160;to se už stalo. Jo, byla to od něj moc dobrá otázka, ale moje odpověď taková nebude.</p>
			<p class="MLP_text ParaOverride-1">Nemůžu se mu svěřovat, o&#160;skupině ani slovo. To by bylo zaprvý proti Barbuchovejm pravidlům, zadruhý žádná skupina zrovna (a mož­ná už napořád) neexistuje, a&#160;do třetice nebudu přece sakra chlapovi na potkání vyprávět o&#160;tom, že jdu někomu po krvi. Před chvílí řikal, že komunistický zločince v&#160;týhle zemi nikdo nepotrestal. Neví, chudák, že je to trochu jinak… Z&#160;toho omylu ho ale právě teď nemůžu vyvádět.</p>
			<p class="MLP_text ParaOverride-1">Můj plán je jednoduchej, ale nezlobte se, nemůžu vám ho povědět.</p>
			<p class="MLP_text ParaOverride-1">Odmlčel se, podíval se mi pátravě do ksichtu. Sakra, není to na mně vidět? Nevypadám jako vrah? Ne, že by to nějak vadilo samo o&#160;sobě (možná to ale vadí chlapům, cejtěj to nějak ze mě a&#160;pak se mnou nechtěj nic mít), ale je to dost nápadný znamení.</p>
			<p class="MLP_text ParaOverride-1">Zklamala jsem vás?</p>
			<p class="MLP_text ParaOverride-1">Trochu.</p>
			<p class="MLP_text ParaOverride-1">Já o&#160;tom musím mlčet, promiňte.</p>
			<p class="MLP_text ParaOverride-1">O&#160;sobě jsem vám toho řekl celkem dost, ale o&#160;vás…</p>
			<p class="MLP_text ParaOverride-1">Nezradím vás.</p>
			<p class="MLP_text ParaOverride-1">Napil se toho patoků před sebou. Dobrá, budu to respektovat. Mnoho jiného mi ani nezbývá… A&#160;teď myslím, že bychom mohli pomalu zvednout kotvy.</p>
			<p class="MLP_text ParaOverride-1">Sakra, úplně se stáhnul do sebe. Zblbla jsem to a&#160;přitom jsem nemohla jinak. Ale má pravdu, fakt bysme měli vypadnout.</p>
			<p class="MLP_text ParaOverride-1">Dobře, půjdeme, souhlasila jsem. Pokusila bych se o&#160;konverzaci, ale nic mě nenapadá…</p>
			<p class="MLP_text ParaOverride-1">Jste tu vozem? optal se. Mohl bych vás někam odvézt.</p>
			<p class="MLP_text ParaOverride-1">Vida, tak to snad ještě úplně neskončilo! Ráda s&#160;váma pojedu, díky. Nemám důvod mu neříct, že bydlím v&#160;Praze, je důvěryhodnej, mlčet musím jen o&#160;tom jediným.</p>
			<p class="MLP_text ParaOverride-1">Taky jsem přijel z&#160;Prahy, sjednal jsem si tam na těch pár dní, co tu budu, bydlení. Auto jsem nechal stát v&#160;lese kousek odtud.</p>
			<p class="MLP_text ParaOverride-1">Dveře jsme přivřeli a&#160;plot přelezli. Galantně mi pomoh vysápat se na plaňky. Šli jsme chvíli mlčky a&#160;za Josého chatou se ani ne­ohlídli. Radosta udělal, co chtěl, já viděla, co jsem vidět chtěla, hotovo šmytec. On skončil, já začínám.</p>
			<p class="MLP_text ParaOverride-1">Škoda těch stromků, ale chápu, že jste jinak nemoh. Dala jsem si záležet, aby to neznělo jako výčitka.</p>
			<p class="MLP_text ParaOverride-1">Stromy za nic nemůžou. Původně jsem chtěl posekat všechny, ale pak jsem si řek, že jich šest stačí. Třeba mi někdy někdo přičte k&#160;dobru, že jsem ty ostatní nechal stát.</p>
			<p class="MLP_text ParaOverride-1">Jste hodnej člověk. Ach jo, zase se na něj culím.</p>
			<p class="MLP_text ParaOverride-1">To nemůžete, slečno, vědět, nic o&#160;mně nevíte…</p>
			<p class="MLP_text ParaOverride-1">V&#160;duchu jsem hádala, co bude mít za auto. Něco z&#160;půjčovny, nebo že by přijel vlastním? Saab? Volvo? Když jsme došli k&#160;lesu, kde mezi stromy skrytě parkoval, přišlo mi to jako dost blbej vtip. Stála tam škodovka! Bílá oktávka se švédskou espézetkou. Pan řidič je prostě vlastenec.</p>
		</div>
</body>
</html>