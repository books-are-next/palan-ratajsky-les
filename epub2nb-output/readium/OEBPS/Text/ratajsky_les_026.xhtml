<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ratajsky_les-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ratajsky_les-24" xml:lang="cs-CZ">
		<div class="Z-kladn--textový-r-meček">
			<p id="_idParaDest-20" class="MLP_uroven2_kapitola ParaOverride-1">2014 (2)</p>
			<p class="MLP_text_bez1radku_-I- ParaOverride-1">Resoluce ze schůze občanstva ve Chmelišti, která odsuzuje hanebný a&#160;podlý čin, který se stal na našem okrese, jemuž padla za oběť funkcionářka MNV. Občané žádají, aby vyšetření a&#160;odsouzení pachatelů bylo co nejpřísněji potrestáno…</p>
			<p class="MLP_text ParaOverride-1">Tak to je zásah, soudruzi mi mluvěj ze srdce! Taky chci potrestat to vyšetření a&#160;odsouzení. Ve Chmelišti si ale tehdy přáli asi něco jinýho, jen to dočista pomotali. Kdo ví, co vážně chtěli, hlavně pře­čkat divokou dobu. Nakonec mohli bejt rádi, že tyhle jejich žvásty nikdo doopravdy nečet, jen si na okrese zaevidovali: ano, rezoluce z&#160;Chmeliště dorazila.</p>
			<p class="MLP_text_-I- ParaOverride-1">… funkcionáři prohlašují, že svých funkcí se nevzdají a&#160;ještě usilovněji budou pracovat na výstavbě socialismu. KSČ v&#160;Chmelišti prohlašuje a&#160;zavazuje se, že bude ještě bdělejší a&#160;ostražitější vůči třídnímu nepříteli, který se ve vesnici skrývá.</p>
			<p class="MLP_text ParaOverride-1">Kolik lidí ve Chmelišti v&#160;padesátejch letech žilo? Na archu, kterej kdovíkde vyštrachal Barbucha, je dvaapadesát podpisů, všechny pěkně čitelný, aby bylo jasný, že dotyčnej jde šupito s&#160;lidem. Kolik podpisů chybí? Byl vůbec někdo, kdo odmít podepsat, nebo koho ani nenechali vzít tužku do ruky? Nebo jsou podpisy třídních nepřátel skrytý i&#160;mezi signatářema?</p>
			<p class="MLP_text_-I- ParaOverride-1">Minulý týden byla bestiálním způsobem zavražděna soudružka Felbabová. Její mrtvola byla nalezena v&#160;našem mirošovickém hájemství. Zločinnou rukou západních imperialistů byla zavražděna soudružka, která neochvějně a&#160;pevně hájila zájmy našeho lidově demokratického zřízení. My, zaměstnanci Československých státních lesů, odsuzujeme tento hnusný čin a&#160;zavazujeme se, že zvýšenou bdělostí a&#160;ostražitostí vynasnažíme se, aby naše lesy nebyly skrýší a&#160;úkrytem podvratným a&#160;zločinným živlům a&#160;agentům západních paličů války.</p>
			<p class="MLP_text ParaOverride-1">Jednatřicet podpisů. Je mezi nima hajnej, kterej našel mrtvolu? Dost možná… Je to hned ten první? Chybí mezi podpisama nějakej lesák nebo někdo za kanceláře? Těžko. Kdo by se postavil tyhle vlně? Jak by to zdůvodnil, že je v&#160;lese kvůli kolouškům, a&#160;ne kvůli imperialistům? To by mu flintu hodně rychle sebrali. A&#160;jeho hned potom.</p>
			<p class="MLP_text ParaOverride-1">Třídní nepřítel to musel mít po smrti Felbabové hodně blbý. Šli po něm na vesnicích, šli po něm dokonce i&#160;v&#160;lese. Neměl kde se skrýt, neměl kdy si vydechnout. Zajímalo by mě, jestli se třeba Pták pod nějakou rezoluci taky nepodepsal. Když moh na hřbitově přijímat kondolence, moh se s&#160;klidem napsat pod výzvu k&#160;dopadení sama sebe.</p>
			<p class="MLP_text_-I- ParaOverride-1">Soudruzi, chtěla bych vám povědět, co se u&#160;nás v&#160;Talmberku říká.</p>
			<p class="MLP_text_-I- ParaOverride-1">Jedna občanka uvedla, že paní Bělonožíková byla u&#160;toho, když jedna paní slibovala Felbabové, že ji hodí do rybníka. Prý proto, že trvala na dodání obilí státu. Proti s. Felbabové byl prý silně nějaký p. Pták, který byl chycen za šmelinu, a&#160;u&#160;něj měly být nalezeny velké zásoby. Měl říci před občany ve Smrku, že ho Felbabová udala a&#160;že jí ukáže. Nějaký Bílek z&#160;osady Františkov chtěl s. Felbabovou tlouci skrze nějakou hrachovinu. Jedním z&#160;nepřítelů s. Felbabové byl taky jistý Jírovský Jiří, syn mlynáře a&#160;majitel auta. Tento Jírovský byl prý častokrát viděn s&#160;neznámými muži. Nějaký cestář Novák střílel prý před dvěma lety do oken s. Felbabové. Tento Novák je reakčním živlem a&#160;pytlák. Felbabová byla proti tomu, že on nikdy neměl pušku do ruky dostat, povolení (puška) patří do ruky jen poctivému občanu.</p>
			<p class="MLP_text_-I- ParaOverride-1">Na schůzi občanstva u&#160;nás v&#160;Talmberku bylo zapsáno, že všichni byli s&#160;Felbabovou zadobře, že žádný proti ní nic neměl. To ale není tak, těch, co byli proti, bylo dost.</p>
			<p class="MLP_text ParaOverride-1">Vida, tohle už není rezoluce, to je teplej bonz, samozřejmě bez podpisu. I&#160;Ptáka dotyčná jmenovala, střílela bezhlavě kolem, ale cíl zasáhla taky. Bylo by zajímavý sledovat, kdy si soudruzi přišli pro svý oběti, jestli po tomhle dopise, nebo po jiným udání. A&#160;jestli všímavá pisatelka třeba ještě nežije a&#160;není na sebe hrdá… To ale není úkol pro mě, zůstala jsem v&#160;tom pro tuhle chvíli sama, musím se soustředit na jedinej cíl. Na Josého. Nevim úplně přesně, co a&#160;kdy tehdy prováděl, podstatný je, co a&#160;kde provádí teď. Mě zajímá jeho současnost, to je klíč k&#160;minulosti, ne obráceně. Takže starý záznamy stranou, fakt nejsem archivářka. Udělám si maté a&#160;vrhnu se na gps polohy a&#160;Josého zvyky. Tak kdepak tě, soudruhu, máme?</p>
		</div>
</body>
</html>