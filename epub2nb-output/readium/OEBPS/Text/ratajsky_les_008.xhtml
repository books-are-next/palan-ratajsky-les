<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ratajsky_les-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ratajsky_les-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">1958 (1)</p>
			<p class="MLP_text_bez1radku ParaOverride-1">Vsadils na totální nejistotu. Na větu, která nestačila ani pořádně zaznít, a&#160;už zanikla ve vřavě pijatyky. Na pár slov, který nezaslech nikdo kromě tebe&#160;– a&#160;kromě něj, pochopitelně. Nebyl sis jistej, neslyšels jenom to, cos slyšet dávno chtěl?</p>
			<p class="MLP_text ParaOverride-1">Seděls u&#160;vedlejšího stolu, zpocenej, ufuněnej a&#160;otočils do sebe další škopek. Sedmej, osmej…? On právě dosed. Natřásal se při muzice s&#160;nějakou macatou courou, tisknul se na ni, až se lidi ohlíželi, a&#160;když se ohlídla i&#160;Majka, šáh jí blbec na zadek. Právě tahle chyba ho bude stát úplně všechno. Roky si dával majzla, obezřetnej jak partyzán, a&#160;teď udělá takovou kravinu! Prostě kašpar. Vždycky byl bejk, nedal si říct, nezkrotl sám, nezkrotila ho žádná, ani prstýnek ho nezkrotil. Teď ale hráb tý běhně na prdel&#160;– a&#160;zkrotne, že to neviděl.</p>
			<p class="MLP_text ParaOverride-1">Majka už měla taky upito, bylo k&#160;půlnoci. Myslela asi, že všechen ten rambajs okolo její slova bezpečně pohřbí. Nebo nemyslela vůbec na nic, nebo na pomstu. Jako ty.</p>
			<p class="MLP_text ParaOverride-1">Chlíváku, to se mi tady budeš kurvit přímo před lidma? zaječela. Nekřičel, nevysvětloval, jenom vstal a&#160;obřadně, jako z&#160;nějakejch blbejch filmů z&#160;buržoazní republiky ji požádal o&#160;tanec. Dechovka na pódiu začala hrát Včera jsem byl u&#160;muziky. Odfrkla si, jako by zaržál kůň, taky si stoupla, popošla k&#160;němu, až těsně před něj a&#160;flus! Plivla mu do ksichtu. To byla ta chvíle. Už to prostě nevydržel, vjel do něj všechen vztek těch dlouhejch roků a&#160;oběma pazourama ji chytil pod krkem.</p>
			<p class="MLP_text ParaOverride-1">Tak dělej, dyť to umíš, jako tehdy v&#160;Ratajským lese, ne? vyjekla.</p>
			<p class="MLP_text ParaOverride-1">Fakt jsi to slyšel? Měla sevřenej krk, sípala, lidi se přeřvávali, kňučela do toho křídlovka. Jako tenkrát v&#160;Ratajským lese… Tohle jsou ty slova, který se můžou stát činem, jen čekají na někoho, kdo z&#160;nich ten čin dostane. Na tebe čekaly. Musels ovšem reagovat hned.</p>
			<p class="MLP_text ParaOverride-1">Prudce jsi vstal a&#160;židli odkop za sebe. Potřebovals na sebe upozornit, kdyby se teď neohlíd, ta chvíle by plonkově minula a&#160;ty by sis moh klidně dojít pro další pivo. Kašpar si tě ale všim a&#160;uvolnil sevření. Lek se. Jistojistě si nepomyslel, že bys právě ty šel Majce pomáhat, už je ti úplně volná, to věděl on i&#160;každej. Ne, o&#160;pomoc ti nejde.</p>
			<p class="MLP_text ParaOverride-1">Když se to tehdy před šesti roky stalo, hned tě napadlo, že by to moh mít na hrbu právě Kašpar. Revoluční instinkt? S&#160;tím běž, soudruhu, do prdele, ten můžeš aplikovat u&#160;vás ve fabrice, ale ne tady při vyšetřování, odbyli tě tehdy v&#160;Hoře. Sotva tě vyhodili na chodbu, začli se chechtat. Určitě tobě. Komu jinýmu?</p>
			<p class="MLP_text ParaOverride-1">Tlemit se uměli, ale najít pachatele, to ne. Když se s&#160;tim pořád babrali, i&#160;když se pak už s&#160;tím babrat přestali, věřils, že se Kašpar nějak prozradí, že ho právě ty přivedeš k&#160;odplatě, který se řiká spravedlnost. Jednu dobu sis dokonce v&#160;koupelně při holení cvičil takovej vševědoucí úsměv. Popatlal sis držku pitralonem a&#160;zatlemil ses do zrcadla: Tak vidíš, přece jen na tebe, kašpárku, došlo… Roky minuly a&#160;nedošlo na něj. Vzdal ses naděje, jen vzteku ne. A&#160;teď, najednou a&#160;bez varování, je ta chvíle tady.</p>
			<p class="MLP_text ParaOverride-1">Civíš na něj s&#160;vědomím sil, který konečně stojí na tvý straně. Oproti nácviku v&#160;koupelně se to obešlo bez průpovídek, stejně by tě Kašpar neslyšel, a&#160;ještě by mu mohlo dojít, že ani tys nemoh pořádně slyšet je. Ještě se moh zachránit. Moh začít Majku třeba znovu škrtit, moh ji vytáhnout na parket a&#160;při valčíku jí taky šáhnout na prdel, moh dokonce znovu vyrazit za tou courou, než ji začne vobdělávat někdo druhej. Moh ti třeba i&#160;jednu vrazit. To všechno moh, ale on udělal to jediný, co udělat neměl. Odešel. Prostě a&#160;jednoduše vypad ze sálu, skoro utek. Přiznání jak víno, lepší než písemnej elaborát podepsanej kdovíkolika hodnověrnejma svědkama. Jen jsi teď nesměl udělat chybu. On tu svou už udělal.</p>
		</div>
</body>
</html>